<?xml version="1.0" encoding="UTF-8"?><?xml-model href="https://raw.githubusercontent.com/lombardpress/lombardpress-schema/develop/src/out/critical.rng" type="application/xml" schematypens="http://relaxng.org/ns/structure/1.0"?><?xml-model href="https://raw.githubusercontent.com/lombardpress/lombardpress-schema/develop/src/out/critical.rng" type="application/xml" schematypens="http://purl.oclc.org/dsdl/schematron"?><TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>De Ecclesiastica Hierarchia, Caput septimum</title>
        <author>Petrus Hispanus</author>
        <editor/>
        <respStmt>
          <name>Marco Toste</name>
          <resp when="2006">Digital text preparation </resp>
        </respStmt>
        <respStmt>
          <name>João Rebalde</name>
          <resp>TEI Encoder</resp>
        </respStmt>
        <respStmt>
          <name>Jeffrey C. Witt</name>
          <resp>TEI Encoder</resp>
        </respStmt>
      </titleStmt>
      <editionStmt>
        <edition n="0.0.0-dev">
          <date when="2016-07-07">July 07, 2016</date>
        </edition>
      </editionStmt>
      <publicationStmt>
        <authority>
          <ref target="http://petrushispanus.eu/project1">Project Petrus Hispanus Works</ref> 
        </authority>
        <availability status="free">
          <p>Public Domain</p>
        </availability>
        <date when="2016-07-07">July 07, 2016</date>
      </publicationStmt>
      <sourceDesc>
        <listWit>
          <witness/>
        </listWit>
        <listBibl>
          <bibl xml:id="Alonso1957">Printed edition: Pedro Hispano, Exposição sobre os livros do Beato Dionísio Areopagita, ed. Manuel Alonso Alonso, Lisboa 1957</bibl>
        </listBibl>
      </sourceDesc>
    </fileDesc>
    <encodingDesc>
      <schemaRef n="lbp-critical-1.0.0" url="https://raw.githubusercontent.com/lombardpress/lombardpress-schema/develop/src/out/critical.rng"/>
      <editorialDecl>
        <p>Encoding of this text has followed the recommendations of the LombardPress 1.0.0
          guidelines for a critical edition.</p>
      </editorialDecl>
    </encodingDesc>
    <revisionDesc status="draft">
      <listChange>
        <change when="2016-07-07" status="draft" n="0.0.0-dev">
          <p>File Started for the first time.</p>
        </change>
      </listChange>
    </revisionDesc>
  </teiHeader>
  <text xml:lang="la">
    <front>
      <div xml:id="starts-on"> </div>
    </front>
    <body>
      <div xml:id="pheh-c1">
        <head xml:id="pheh-c1-Hd1e104">De Ecclesiastica Hierarchia, Caput septimum</head>

        <p xml:id="pheh-c1-d1e107">Titulus huius capituli est de hiis que fiunt in hiis qui dormierunt. Dormientes hic appellantur qui ab ista vita separantur, maxime viri iusti. Quorum sicut est ab inpiis vita dissimilis, ita et mors inconparabilis. Nam inpii sicut a sancta conversatione depravati, et contrariis passionibus sordidati atque ab eis abstracti, valde miserabiliter ab isto seculo separantur. Iusti vero, sicut in sanctis operibus adhuc existentes, in corporibus insudantes, victores facti demonum et celesti gaudio adimpleti, cum multo honore sibi impenso ad supprema gaudia pervenerunt.</p>

        <!-- Istis autem determinatis, necesse est dicere, ut arbitror, et ea que fiunt a nobis sancte in hiis qui dormierunt. Etenim neque hoc conmune est sanctis et inmundis. Sed sicut varia species alterutrorum vite, ita et ad mortem euntes, qui quidem sanctam habuerunt vitam ad veras promissiones thearchie respicientes sicut veritatem ipsarum in ipsius resurrectione contemplati, cum forti et vera spe in letitia divina ad mortis finem vadunt, sicut in fine sanctorum agonum in perfecta et interminabili vita et salvatione, sua futura esse omnino scientes per futuram ipsorum totalem resurrectionem. Nam sancte quidem anime ad peiora decidere conversione valentes in hoc seculo in regeneratione ad inconversibile habebunt deiformissimam transformationem. Munda autem corpora sanctarum animarum coniuga et conambulabilia condescripta et que simul certaverunt in divinis ipsarum sudoribus, in animarum inconversibili secundum divinam vitam collocatione, simul accipient propriam resurrectionem. Unita enim hiis sanctis animabus, quibus unita fuerant in hoc seculo, sicut menbra Christi facta, deiformem et incorruptibilem et inmortalem et beatam accipient vitam. -->

        <p xml:id="pheh-c1-d1e112">Istis autem, etc. usque ad illud: Igitur quidem, etc. talis est sensus: Postquam determinavimus de predictis, opportunum est tractare de exequiis defunctorum fidelium. Non enim similiter moriuntur iusti et infideles. Sed sicut varia est species vite utrorumque, ita et mors. Quia videlicet iusti vitam sanctam habuerunt ad veras Dei promissiones respicientes et quasi ipsarum promissionum confirmationem Christi resurrectionem attendentes, cum fortitudine animi et virtute spei in leticia cordis ad finem mortis tendunt, sicut cognoscentes post agonum suorum consunmationem perfectam et interminabilem vitam et salvationem consecuturos per futuram suam gloriosam resurrectionem universalem. Sancte enim anime que dum hic in corporibus militant, possunt ad peccata decidere, in sancta autem resurrectione erunt confirmate in bono et in Dei conformitatem transmutate. Munda autem sunt corpora sanctarum animarum coniuga, cooperantia, in sanctis laboribus vel tribulationibus concertantia confirmatis animabus, inconversibiliter in divina et eterna vita per primam stolam accipient gloriosam resurrectionem. Ipsa enim sancta corpora unita iterum in resurrectione sanctis animabus quibus unita fuerant in hoc seculo, tanquam Christi menbra, deiformem et incorruptibilem et beatam accipient vitam.</p>

        <!-- Igitur quidem in istis sanctorum est dormitio in letitia et inmobili spe ad divinorum agonum perveniens finem. Inmundorum autem alii quidem ad consumptionem irrationabiliter putant proficisci, alii autem corporalem semel abrumpi a propriis animabus coniunctionem, sicut inconvenientem ipsis in deiformi vita et beatis finibus, non intelligentes neque sufficienter in scientia divina docti, inceptam iam in Christo nostram deiformissimam vitam; alii autem corporum aliorum attribuunt animabus coniunctionem, iniuriam, ut arbitror, facientes quantum in ipsis est corporibus, que cum sanctis animabus certarunt, et sanctis retributionibus non religiose privantes ea que ad finem divinissimorum cursuum pervenerunt; alii autem nescio quomodo ad materiales intentiones declinantes dixerunt consimilem huic seculo sanctissimum et beatissimum finem sanctis promissum et alimenta propria variabili seculo, hiis qui erunt equales angelis inconvenienter adiecerunt.
 -->

        <p xml:id="pheh-c1-d1e118">Igitur quidem, etc. usque ad illud: Set non, etc. talis est sensus: Consideratio iustorum est dormitio sanctorum, que in letitia et spe inmobili pervenit ad finem divinorum agonum. Infidelium autem et reproborum alii putant se omnino destrui et desinere esse in morte etiam secundum animam. Alii putant animam semel a corpore separatam nunquam ei deinceps coniungendam, quasi corporis coniunctio deiformi vite et beatitudini obsistat. Quod ideo putant quia non intelligunt nec sufficienter ex scripturis docentur quod iam in hoc seculo deiformem vitam inchoamus quam in celo consunmabimus. Alii autem dicunt quod anime a corporibus separate aliis corporibus coniungantur. Qui quantum in ipsis est, iniuriam faciunt corporibus, que cum sanctis animabus contra vitia certaverunt in eo quod ipsa corpora nitantur privare sanctis retributionibus, cum ipsa cursum laborum suorum sanctorum finaliter consummaverunt. Alii vero nimis carnaliter sentientes dixerunt futuram sanctorum beatitudinem similem esse prosperitati huius seculi et alimenta connaturalia, cum ipsi secundum evangelium sint equales angelis. Et hoc valde inconvenienter asseritur.</p>

        <!-- Set non cadat aliquis aliquando sanctissimorum virorum ad tales errores, sed totos seipsos accepturos christiformem finem, scientes, quando ad finem veniunt huius seculi, viam ad incorruptionem ipsorum, sicut propinquiorem factam, manifestius vident, et dona thearchie laudant et divina delectatione adimplentur, ad peiora conversionem non iam formidantes, sed bene scientes quod bona concessa fortiter et eternaliter habebunt. Qui autem sordibus sunt pleni et inmundis maculis, si sanctam quandam consecuti sunt doctrinam, ipsi autem hanc ex propria mente perdite conterentes, ad corruptivas conati sunt concupiscentias, quando ad finem veniunt huius vite, non iam similiter ipsis contemptibilis videtur eloquiorum divina legislatio. Destructas autem propriarum passionum delectationes aliis oculis inspicientes et sanctam vitam a qua stulte ceciderunt, beatificantes, miserabiliter et contra voluntatem abscinduntur ab hoc seculo, ad nullam spem manuducti propter pessimam vitam.
 -->

        <p xml:id="pheh-c1-d1e123">Set non cadat, etc. usque ad illud: Istorum autem, etc., talis est sensus: Nullus autem fidelium incidat in istos errores vel consimiles, quin potius secundum animam et corpus confidant in fine mundi recepturos esse gloriosam resurrectionis retributionem ad inmitationem resurrectionis Christi. Et hac consideratione exitum a corpore attendunt, scientes se appropinquare per carnis dissolutionem ad desideratam incorruptionem et laudant divina munera et spirituali delectatione adimplentur, non iam formidantes de cetero lapsum peccati, sed bene scientes quod bona que post mortem receperunt, firmiter et eternaliter possidebunt. Sordidi vero et inmundi qui rectam Christi doctrinam perceperunt, et eam propria perversitate repellentes corruptionis concupiscentiis inheserunt, quando vitam finiunt corporalem, non ita ut prius contempnunt catholicam doctrinam sed pravas delectationes propriarum passionum attendentes et vitam sanctam quam ipsi stulti dereliquerunt, beatificantes, miserabiliter et nolentes abscinduntur ab hoc seculo nec spem habent future resurrectionis vel consolationis, quia conscii sibi sunt prave vite perdite nec purgate per veram penitentiam. Nam et tales, si in fine vite penitent, vitam eternam consequuntur.</p>

        <!-- Istorum autem nullo futuro in dormitionibus sanctorum virorum, ipse quidem quando ad finem veniet propriorum agonum, letitia sancta adimpletur et cum delectatione multa ad vitam supervenit sancte regenerationis. Familiares autem eius qui dormivit secundum divinam familiaritatem et vite similitudinem et ipsum quisquis est, beatificant ad finem victoriam ferentem, iuxta votum, pervenientem et cause victorie cum gratiarum actione odas referunt, insuper optantes se ipsos venire ad similem finem. Sumentes autem illum ad Ierarcham agunt, sicut ad coronarum sanctarum donatorem. Ille vero delectabiliter suscipit et parficit ea que fiunt secundum legem sanctam in hiis qui sancte dormierunt. Congregans divinus Ierarcha chorum sanctum, si sacerdotalis quidem ordinis factus fuit qui dormivit, ante sanctum altare inclinans ipsum incipit ad Deum orationem et gratiarum actionem. Si autem religiosis monachis aut sancto populo coordinatus fuit, iuxta pretiosum sanctuarium ipsum inclinat ante introitum sacerdotalem. Postea perficit ad Deum cum gratiarum actione Ierarcha orationem. Consequenter autem ministri legentes in divinis eloquiis dictas veraces promissiones de sancta nostra ressurrectione sancte cantant eiusdem rationis idest potentes odas psalmicorum eloquiorum. Postea ministrorum primus absolvit cathecumenos et predicat sanctos qui iam dormierunt cum quibus rogat fieri coordinate predicationis eum qui nunc perficitur et adhortatur cunctos petere pro ipso beatam perfectionem. Postea accedens divinus Ierarcha orationem sanctissimam super ipsum facit et post presentes universi. Osculatis vero omnibus superfundit oleum Ierarcha ei qui dormivit et pro omnibus orationem sanctam faciens deponit in domo pretiosum corpus cum aliis eiusdem ordinis sanctis corporibus.
 -->

        <p xml:id="pheh-c1-d1e128">Istorum autem, etc. usque ad illud: Hec quidem, etc., talis est sensus: Cum ilia que diximus de inmundis, dormitionibus virorum sanctorum non accidant, ipse iustus fidelis quando migravit de seculo, in consummatione agonum suorum sancta letitia adimpletur, et cum multa delectatione tendit ad vitam gloriose resurrectionis. Qui vero familiares sunt sancto dormienti et vita conformes ipsum beatificant tanquam pervenientem iuxta proprium desiderium ad finem adducentem sibi victoriam. Et cum cantu gratias agunt de fine causa huius victorie optantes se ipsos venire in similem finem. Tollentes autem defunctum ad episcopum referunt tanquam ad donatorem sanctarum coronarum. Episcopus vero delectabiliter eum suscipit et conplet ea que pertinent ad sanctorum congregationem. Congregans ergo chorum episcopus, si fidelis defunctus fuerit ordinis sacerdotalis, ante altare inclinans ipsum incipit orationem ad Deum et gratiarum actionem. Si vero fuerit monachus vel de fideli populo inclinat ipsum iuxta sanctuarium ante introitum sacerdotalem. Postea perficit episcopus orationem ad Deum et gratiarum actionem. Deinde ministri legentes in libris sacre scripture veraces promissiones de sancta nostra resurrectione, decantant psalmos ad ipsam resurrectionem pertinentes. Postea qui primus est inter ministros, scilicet archidiaconus, excludit cathecumenos et predicat sanctos, qui fideliter dormierunt, rogans presentem defunctum ipsis sanctis coordinari et adhortatur cunctos presentes inpetrare defuncto beatam perfectionem in Christo. Postea accedens episcopus orat super eum et post orationem osculatur eum qui dormit et post episcopum alii presentes ipsum defunctum osculantur. Deinde episcopus superfundit defuncto oleum sanctum et pro omnibus orationem faciens sepelit defunctum in sanctificato cymiterio cum aliis sanctis coordinatis sibi, ut est domicilium defunctorum.
        </p>

        <!-- Hec quidem si videant aut audiant inmundi a nobis fieri, late ridebunt, ut urbitror, et de errore nos miserebuntur. Non oportet autem ad hoc mirari. Nam nisi crediderint, ut eloquia dicunt, neque intelligent. Nos autem intelligibilia eorum que fiunt, inspicientes, Ihesu illuminante, dicimus quod non irrationabiliter Ierarcha ad coordinatum chorum inducit et imponit eum qui dormivit. Significat enim sancte quod in illis erunt participationibus omnes in regeneratione, in quibus propriam vitam secuti sunt sicut si deiformem et sanctissimam, sicut viro Dei inmitativum est possibile, hic habuit vitam, in divinis erit et beatis finibus in seculo futuro. Si autem a deiformi secundum summum, subiectam habuit vitam, sanctam autem tamen, conformes et iste recipiet sanctas retributiones. Pro hac divina iustitia Ierarcha gratias agens orationem sanctam facit et venerandam laudat thearchicam, sicut destructivam contra nos omnes existentis iniuste et thyranice potestatis, transducentem autem nos ad propria iustissima iudicia. Thearchicarum autem promissionum ode et lectiones manifestative quidem sunt beatissimorum finium, in quibus, qui divinam habuerunt perfectionem, eternaliter constituuntur. Eius autem qui dormivit, sancte sunt susceptive. Adhuc autem viventium adhortative ad similem perfectionem.
 -->

        <p xml:id="pheh-c1-d1e134">Hec quidem, etc. usque ad illud: Inspice autem, etc. talis est sensus: Si autem increduli viderint hoc a nobis fieri, forsitan irridebunt et nobis quasi errantibus conpati videbuntur. Nec mirum. Nam, ut dicit Ysaias secundum antiquam translationem: Nisi credideritis, non intelligetis. Unde qui non credunt, non intelligunt. Nos autem intelligibilia misteria eorum que fiunt, inspicientes gratia Christi illuminante mentem nostram, dicimus quod per hoc quod episcopus eum qui dormit, ad chorum sibi coordinatum inducit et inponit, significat quod omnes fideles cum illis glorificabuntur in resurrectionis premio. Quibus iuncti sunt vite merito, scilicet ut qui hic deiformiter et sancte vixerunt, Deum iuxta suam possibilitatem inmitando, in futuro percipient divinas et beatas retributiones. Qui vero bona merita habuerint, quamvis inperfecta et inferiora, tamen iuxta mensuram meriti recipient merita vite eterne. Et pro hac iusta Dei retributione episcopus gratias agens orationem facit et laudat deitatem, que destruit spirituales nequitias nobis iniuste et tyrannice resistentes. Et nos ad gaudia iuste nobis adiudicata perducit. Cantica vero et lectiones divinas promissiones exprimentes declarant beatam requiem electorum. In qua eternaliter constituentur, qui in divinis preceptis vitam consummant. Requies autem ilia eum qui dormit, suscipit et viventes ad similem consummationem invitat.</p>

        <!-- dionysius text: Inspice autem quod nunc non omnes ordines qui mundantur, secundum consuetudinem absolvuntur. Soli autem cathecumeni a sanctis choris excluduntur. Etenim hic ordo quidem indoctus est universaliter omnis sancte perfectionis, et nichil non parvum, non magnum eorum que sancte fiunt, inspicere ipsi licet, sicut nec participanti sanctorum inspectiva virtute, per Dei generationem et luminis principem et luminis donatricem. Reliqui autem eorum qui mundantur ordines in doctrina quidem iam facti sunt sancte tradidonis. Inprudenter autem ad deteriora rursus cucurrerunt. Opportune autem ad priora sursumactionem perficientes, a thearchicis quidem inspectionibus et conmunionibus, sicut in signis sanctis, distinguuntur. Lederentur enim inmunde ipsis participantes et ad maiorem divinorum et sui ipsorum veniunt contemptum. Non inconvenienter autem assunt in hiis que nunc fiunt, manifeste docti et videntes nostre mortis contemptum et sanctorum honores a veris eloquiis laudatos, et quasi conminantur fore inmundis, sicut ipsi sunt, interminabiles tristitias. Erit enim ipsis ad utilitatem, videntibus eum qui sancte perfectus est, a ministri enuntiatione conmunicatorem vere existentem sanctorum a seculo sancte predicatum. Et forsitan et ipsi ad simile desiderium venient et a ministrorum scientia docebuntur beatam vere esse in Christo perfectionem.
-->

        <p xml:id="pheh-c1-d1e139">Inspice autem, etc. usque ad illud: Postea procedens, etc. talis est sensus: Attende autem quod in exequiis non omnes qui adhuc mundantur, excluduntur, sicut fit in celebratione eucharistie vel crismatis, sed soli cathecumeni inter eos inferiores a choro nunc excluduntur. Iste enim gradus omnino est ignarus perfectionis. Unde non licet ei inspicere aliquod sacramentum eo quod cathecumeni nundum perceperint virtutem inspectivam sacramentorum per baptismum, in quo fit regeneratio divina, per quem baptismum divinum lumen iniciatur et donatur. Reliqui autem gradus eorum qui adhuc mundantur, didicerunt sacram doctrinam, scilicet penitentes, qui a via recta quam didicerant, erraverunt, et iterum penitendo ad eam revertuntur. Et ipsi a sublimium divinorum inspectione sacramentorum et conmunione separantur adhuc, quia, si ad aliquod illorum admitterentur, lederentur et devenirent per hoc ad maiorem tam divinorum quam sui contemptum. Convenienter autem assunt exequiis penitentes, docti veritatem, ut attendant nostre mortis contemptum et honores sanctorum a sacra scriptura laudatos, et sic errantibus, ut ipsi erraverunt, interminabiles tristitias inminere. Utile autem erit dictis penitentibus videre fidelem defunctum qui perfectus est, enuntiari et predicari a dyacono esse communicatorem sanctorum antiquorum precedentium. Nam per hoc provocantur et ipsi, ut idem desiderent et docebuntur annuntiationem dicti dyaconi beatam esse perfectionem in Christo.
        </p>

        <!-- dionysius text: Postea procedens divinus Ierarcha orationem sanctam facit super eum qui dormivit et post orationem et ipse Ierarcha ipsum osculatur et consequenter presentes universi. Igitur oratio quidem precatur thearchicam bonitatem, ut dimittat quidem ei qui dormivit, omnia que per humanam infirmitatem peccavit, et constituat ipsum in lumine et regione viventium in sinibus Habrahe, Ysaac et Iacob, in loco a quo aufugiat dolor et tristitia et gemitus. Igitur, ut arbitror, hec quidem sunt manifesta sanctorum beatissima dona. Quid enim sit perfecte tristitia carenti et illuminative inmortalitati equale? quamvis maxime significationibus nobis proportionalibus promissiones ille omni intellectu altiores sint significate, et a reali ipsarum veritate minus continentes habent significationes. Nam arbitrandum est verum esse eloquium, quod oculus non vidit, et auris non audivit, et in cor hominis non ascendit, que preparavit Deus diligentibus se. Sinus autem sunt, sicut reor, beatissimorum patriarcharum et reliquorum sanctorum universorum divinissimi et beatissimi fines qui deiformes suscipiunt omnes ad perfectionem in ipsis sine senectute beatissimam. -->

        <p xml:id="pheh-c1-d1e144">Postea procedens, etc. usque ad illud: Dicas autem, etc. talis est sensus: Deinde veniens episcopus orationem facit super defunctum. Post osculatur eum episcopus et omnes presentes. Oratio autem postulat a Deo, ut dimittat defuncto omnia que per infirmitatem humanam peccavit, et constituat eum in lumine et regione viventium et in sinibus Abrahe, Ysaac et Iacob, in loco in quo aufugit dolor et tristitia et gemitus. Hac ergo oratione postulantur defuncto beatissima dona que donantur sanctis in patria. Nichil enim dici potest equale inmortalitati glorie, que omnem removet tristitiam, et replet mentem divino lumine. Quamvis retributiones ille summis signis designatoribus significate, quas dicere vel excogitare sufficientius omni intellectu altiores sunt et ipse significationes minus secreta veritate contineant. Vera est enim scriptura que dicit, quod oculus non vidit, et auris non audivit, et in cor hominis non ascendit, que preparavit Deus diligentibus se. Sinus autem sanctorum patriarcharum et aliorum sanctorum omnium sunt divinissime et beatissime consunmate quietes que electos omnes suscipiunt ad beatissimam perfectionem sine defectu.
        </p>

        <!-- dionysius text: Dicas autem forsitan, hec quidem recte esse dicta a nobis, dubitare autem, cuius gratia thearchicam bonitatem Ierarcha rogat petens, ut ei, qui dormivit, peccata dimittat, et deiformibus coordinatem et clarissimam partitionem tribuat. Si enim omnes recipient a divina iustitia retributionem illorum bonorum aut malorum que gessit in presenti vita, perfecit autem proprias operationes qui dormivit, a qua ierarchica oratione ad alium finem transferetur quam dignum ipso, et qui, pro presenti vita, retribuetur? Ego autem bene novi eloquium sequens quod unusquisque quidem habebit quam promeruit portionem. Dicitur enim: Determinavit Deus apud se; et, Portabit unusquisque in corpore secundum ea qua fecit sive bonum sive malum. Quod autem orationes sanctorum in dignis sanctis orationibus operantur solum in presenti seculo, ne dum post mortem, eloquiorum nos vere docent traditiones. Quid enim utilitatis a Samuele Saul est consecutus? quid autem hebreorum populum iuvit prophetica oratio? Etenim sicnt si aliquis, sole propria donante lumina, illesis oculis in participatione solaris luminis petit fieri, proprios destruens, ita ad impossibiles spes et superfluas elevatur, qui sanctorum orationes petit et secundum naturam ipsorum sanctas operationes excludit negligentia divinorum donorum et a manifestissimis et bonum conferentibus preceptis recessione.
-->

        <p xml:id="pheh-c1-d1e150">Dicas autem, etc. usque ad illud: Dico autem, etc. talis est sensus: Potest autem aliquis dicere: Hec que dicta sunt, forsitan recte sunt dicta. Sed queri potest quare episcopus rogat dimitti peccata defuncto et donare ei beatam sanctorum conmunionem. Cum enim divina iustitia retribuat in futuro bona et mala, que aliquis gesserit in hac vita, et defunctus cuncta opera sua iam finaliter compleverit, quomodo per orationem episcopi aliam retributionem obtinebit quam ipse meruerit per opera, que fecit in hac vita? Ego autem sacram scripturam sequens novi quod unusquisque habebit retributionem in futuro, quam hic promeruit. Dicitur enim: Determinavit Deus apud se; et, Portabit unusquisque in corpore secundum ea que fecit sive bonum sive malum. Quod autem orationes sanctorum non prosint sive in hoc seculo sive post mortem his qui se eisdem orationibus indignos exhibuerunt, sacre scripture nos docent. Quid enim Sauli profuit oratio Samuelis aut perverso iudeorum populo prophetica oratio? Sicut enim si aliquis sanos et perspicaces habens oculos petat solaribus radiis aliquem illustrari sibi oculos eruentem, ita spem vanam etiam inpossibilem concipit qui sanctorum orationes petit et quasi naturali oppositione excludit sanctas ipsorum operationes non permittens ipsas orationes in se secundum ipsarum naturam operari per hoc quod ipse negligit divina dona et a conmunibus et bonum conferentibus Dei preceptis recedit.</p>
        
        <!-- Dico autem, eloquia sequens, quod utiles omnino sunt in hoc seculo sanctorum orationes secundum hunc modum: Si aliquis sancta desiderans dona, et ad participationem ipsorum habitum sanctum habens, sicut proprie cognitor parvitatis, veniens ad aliquem sanctorum virorum rogat ipsum fieri susceptorem et cooperatorem, consequetur omnino que petit, divinissima dona, recipiente ipsum thearchica bonitate, et propria religiosa sui ipsius cognitione, et in sanctis reverentia, et petitarum sanctarum petitionum laudabili desiderio, et conveniente et deiformi proprio habitu, est enim et hoc thearchici iudicii decretum divina dona dignis participatione in ordine Deo convenientissiimo donari per eos qui sunt digni tradere.
-->
        <p xml:id="pheh-c1-d1e155">Dico autem, etc. usque ad illud: Igitur si quis, etc. talis est sensus: Qui divinam sequitur scripturam, dicit quod orationes sanctorum utiles sunt in hoc seculo, hoc modo: Si quis desiderans sancta Dei dona affectum sanctum habens ad ipsorum participationem, tanquam propriam cognoscens parvitatem, rogat aliquem virum iustum fieri suum susceptorem et cooratorem, iste consequitur ex hiis maximam utilitatem, et divina dona percipiet, Deo ipsum exaudiente mediante sui ipsius religiosa cognitione, et reverentia in viris iustis, laudabili desiderio petitarum orationum, conveniente et deiformi proprio habitu. Divinitus enim decretum est divina dona dignis ordinate dari per eos qui digni sunt ea tradere.</p>
        
        <!-- Igitur si quis inprobet istum sanctum ornatum et ad miseram opinionem veniens, sufficientem se ipsum arbitretur ad thearchicam collocationem et sanctos contempnat et etiamsi petitiones indignas Deo et non sanctas postulat et desiderium divinorum non forte habet et sibi ipsi conveniens, per se ipsum privabitur consecutione petitionis imperite. De dicta autem oratione qua Ierarcha orat super eum qui dormivit, ad nos venientem ex divinis nostris ducibus traditionem dicere est necessarium. Divinus Ierarcha manifestativus est sicut eloquia dicunt thearchicorum iudiciorum. Angelus enim Dei omnipotentis est. Didicit igitur ex eloquiis a Deo traditis quod hiis qui sancte vixerunt, clarissima et divina vita secundum dignitatem a iustissimis legibus retribuitur supportante bonitate thearchice benignitatis ingenitas ipsis ex humana infirmitate maculas, quoniam, ut eloquia dicunt, nullus mundus est a macula. -->
        
        <p xml:id="pheh-c1-d1e160">Igitur si quis, etc. usque ad illud: Igitur hec quidem, etc. talis est sensus: Si quis predictum modum ad optinenda divina dona reprobet, falsa opinione arbitratus se sibi sufficere ad orandum Deum, et sanctos condempnat, aut etiam si petitiones indignas Deo et iniustas postulet et tepide divina dona desideret, et quod sibi non congruit, per propriam culpam privabitur consecutione petitionis imperite. — Quid autem de dicta oratione episcopi super defunctum nobis apostoli tradiderunt, dicere debemus: Episcopus secundum scripturam manifestativus est divinorum iudiciorum. Iuxta illud Malach.: Angelus domini exercituum est. Didicit ergo episcopus ex sacra scriptura quem ad modum hiis qui sancte vixerunt, clarissima et divina vita digne a iustissimis legibus retribuitur, divina clementia et benignitate supportante maculas per humanam infirmitatem contractas. Quia nullus, ut dicit scriptura, mundus est a macula.
        </p>
        
        <!-- Igitur hec quidem Ierarcha novit promissa a veris eloquiis. Postulat ipsa fieri, et dari hiis qui sancte vixerunt, sanctas retributiones, simul quidem ad Dei inmitativum benigne figuratus, et aliorum dona sicut proprias expetens gratias, simul autem et veras promissiones sciens futuras, et presentibus manifestative significans quod ea que ab ipso secundum legem sancta sunt petita, omnino erunt hiis qui secundum divinam vitam sunt perfecti. Non enim Ierarcha thearchice iustitie recitator postularet aliquando ea que non sunt Deo amicissima, et ab ipso dari deiformiter promissa. Propter quod et hiis qui inmunde dormierunt, non precatur ista, non solum quod recitativo in hoc pervertetur ordine et aliquid ierarchicorum superbe auderet, non a principe perfectionum motus. Sed quoniam inmundam orationem non consequetur a iusto eloquio, et ipse non inconvenienter audiens: Petitis et non accipitis, idcirco quia male petitis. -->
        
        <p xml:id="pheh-c1-d1e166">Igitur hec quidem, etc. usque ad illud: Igitur divinus, etc. talis est sensus: Hec ergo novit episcopus in scripturis promissa, et postulat eadem fieri, et dari his qui sancte vixerunt, sanctas retributiones. In hoc Deo conformatus benignitate, quod aliorum dona sicut proprias gratias petit. Et in eo quod sciens has promissiones futuras presentibus manifestat, videlicet quod ea que petit secundum attestationes scripturarum omnino fient hiis, qui in sancta conversatione confirmati sunt. Episcopus enim qui recitator est iustitie divine scripture, non postulat nisi Deo placita et a Deo promissa; propter quod et hiis qui inmunde moriuntur non ista postulat, non solum quia id faciendo divine recitationis ordinem perverteret et opus aliquod ierarchicum sine divino intellectu presumptuose exerceret set quia iniuste orationis effectum non sequeretur, audiens a scriptura divma: Petitis et non accipitis eo quod male petitis.
        </p>
        
        <!-- Igitur divinus Ierarcha expetit ea que divinitus sunt promissa, et amica Deo, et omnino donanda, quod est proprii boni habitus, monstrans amatori bonorum Deo et presentibus manifestative significans sanctis futura dona. Ita et segregativas habent Ierarche virtutes, sicut manifestativi divinorum iudiciorum non sicut irrationabilibus motibus ipsorum omni sapiente thearchia, ut usualiter dicatur, familiariter obsequente, set ut ipsis sub spiritu principe perfectionis movente iudicatos recitative a Deo secundum benignitatem segregantibus. Dicit enim: Accipite Spiritum Sanctum. Si aliquorum remiseritis peccata dimissa sunt; si aliquorum tenetis, retenta sunt. Et illi qui divinis revelationibus sanctissimi patris erat illuminatus, eloquia dicunt: Quodcumque ligaveris super terram, erit ligatum et in celis, etc. Sicut illo, et omni secundum ipsum Ierarcha secundum sanctas in ipso revelationes paternorum iudiciorum manifestative et delative Dei amicos assumente, et impios expellente. Etenim sanctam illam theologiam, ut eloquia dicunt, non proprio motu non carne et sanguine revelantibus, set, Deo intelligibiliter ipsum propria docente, est locutus. -->
        
        <p xml:id="pheh-c1-d1e171">Igitur divinus, etc. usque ad illud: Igitur divinos, etc. talis est sensus: Episcopus ergo petit a Deo, que Deus promisit, et ea que diligit et omnia donanda. Et in hoc episcopus ostendit proprium bonum affectum Deo bonorum amatori; et hiis qui ibi presentes sunt, manifestat retributiones que fient sanctis. Similiter episcopi claves habent. Quibus fideles ab inmundis segregant, tanquam manifestativi divinorum iudiciorum, non quod divina omnipotentia irrationabilibus motibus episcoporum obsequatur, ut dicitur vulgariter, sed quod iusti a Deo, digne secundum merita discreti, recitative ab episcopis spiritus sancti intellectu segregentur. Iuxta quod Dominus, in apostolis auctoritatem clavium prelatis ecclesiasticis conferens, ait: Accipite Spiritum Sanctum. Quorum remiseritis peccata, remittuntur eis, et quorum retinueritis, retenta erunt. Et beato Petro divinis revelationibus illuminato dicit Dominus: Quodcumque ligaveris super terram erit ligatum et in celis, etc., tanquam ipsi Apostolo et consimilibus illi episcopis, secundum factas ipsis divinas revelationes divinorum iudiciorum manifestando ipsa divina iudicia assumentibus bonos sicut Dei amicos et expellendo per exconmunicationem reprobos sicut impios. Teste enim Domino in Mt. Beatus Petrus non proprio motu nec revelatione carnis aut sanguinis sed Deo ipsum intelligibiliter docente protestatus est: Tu es Christus filius Dei vivi.</p>
        
        <!-- Igitur divinos quidem Ierarchas ita segregationibus et omnibus ierarchicis virtutibus uti convenit, quomodo princeps perfectionis ipsos ierarchia moverit. Aliis autem ita ierarchis in hiis que faciunt ierarchice, est obsequendum sicut a Deo motis. Dicit enim: Qui spernit vos, me spernit. Sed revertamur ad dicte orationis consequentia. Perfìciens enim ipsam Ierarcha et ipse osculatur eum qui dormit, et consequenter universi. Dulcis est enim et pretiosus universis deiformibus, qui secundum divinam vitam perfectus est. Post osculum autem superfundit ei qui dormivit, oleum Ierarcha. Recordare autem quod in sancta Dei generatione ante divinissimum baptisma, prima participatio sancti symboli datur ei qui perficitur, post totalem prioris vestis spoliationem, unctionis oleum. In fine autem universorum nunc super illum qui dormivit, oleum effunditur; et tunc quidem olei unctio ad sanctos agones vocabat eum qui perfìciebatur, nunc autem superfusum oleum signifìcat secundum eosdem sanctos agones certavisse et perfectum fuisse eum qui dormivit.
 -->
        
        <p xml:id="pheh-c1-d1e176">Igitur divinos, etc. usque ad illud: Hoc perficiens, etc., talis est sensus: Taliter debent uti episcopi excoamunicationibus et aliis clavium exercitiis, sicut divina inspiratio eos moverit. Et qui episcopis subiecti sunt, eisdem tanquam a divina inspiratione motis debent obedire. Dicente Domino ad apostolos: Qui vos audit, me audit; et qui vos spernit, me spernit. Set facta digressione persequamur que consequuntur. Episcopus enim, completa oratione, osculatur defunctum, et post episcopum omnes presentes. Dulcis enim et amabilis est omnibus iustis, qui laudabiliter vitam conplevit. Attende autem quod in baptismi celebratione qui baptizatur, in primis oleo sancto inungitur post prioris vestis totalem exuitionem. Dormientibus vero in fine confertur olei sancti unctio. Hac scilicet ratione: Quia baptizandus vocatur ad certamen contra demones. Is vero qui dormivit, iam factus est victor certaminum. Et ideo perfectus est iudicandus.</p>
        <!-- Hec perficiens Ierarcha deponit in domo pretiosa corpus cum aliis sanctis eius ordinis corporibus. Si enim in anima et corpore Deo amicam vitam qui dormivit, vivebat, pretiosum erit cum sancta anima et corpus quod concertavit ipsi in sanctis sudoribus. Unde divina iustitia ipsi donat retributionis fines eum corpore, sicut coambulabili et conparticipi sancte aut contrarie vite; propter quod et sanctorum divina legislatio thearchicas conmuniones ambobus donat, anime quidem in munda contemplatione et scientia eorum que fiunt; corpori vero secundum divinissimum unguentum et in ymagine et thearchice conmunionis sanctissima signa totum hominem sanctificans et totalem ipsi salvationem sancte operans et perfectissimam ipsius resurrectionem fore denuntians catholicis sanctificationibus. Perfectivas autem invocationes non est fas in scripturis superexponere neque misticas ipsarum aut sanctas in ipsis ex Deo virtutes ex occulto ad conmune educere. Set sicut sancta nostra traditio habet inegressibilibus doctrinis ipsas discens et ad diviniorem habitum et sursumactionem amore divino et cooperationibus perfectus ab illuminatione principis perfectionis sursumagens ad summam ipsorum scientiam.
-->
        <p xml:id="pheh-c1-d1e182">Hec perficiens, etc. usque ad illud: Pueros autem, etc. talis est sensus: Perfectis que diximus, episcopus sepelit corpus inter sepulturas fìdelium coordinatorum. Et merito. Quoniam si is qui dormivit, in anima et corpore Deo devote servivit, gloriosum erit etiam corpus ipsius, quod cum anima pura devotis operibus insudavit. Unde divina iustitia anime donat sancte retributionis mercedem cum corpore, quod ei in hac vita cooperatum et particeps fuit, sive tribulationis, sive consolationis. Propter quod ecclesiastica constitutio divinitus ordinata tam anime quam corpori in predictis insinuat divinas unicuique retributiones. Anime siquidem per contemplationem et spiritualem intelligentiam eorum que fiunt ut supra dictum est. Corpori vero per unctionem sacramentalem et eucharistiam, que sanctificant totum hominem, et universalem ipsius salutem operantur, et per catholicas sanctificationes denuntiant perfectam fore in anima et corpore hominis resurrectionem. Orationes autem et operationes que fiunt in consecrationibus quas videor obmississe, non debent per scripturas declarari neque ipsarum misteria et virtutes divine in ipsis facte debent ex occulto in publicum educi. Sed sicut nobis traditum est, tu ea disces doctrinis secretissimis, videlicet divina inspiratione legendo, meditando, secretius audiendo, ad maiorem Dei conformitatem et sursumactionem, in Dei amore et operatione perfectus, a divina illuminatione sursumagens ad supremam eorum scientiam vel cognitionem.</p>
        <!-- Pueros autem nundum divina intelligere valentes, sancte participes fieri Dei generationis et sanctissimorum thearchice conmunionis signorum, videtur quidem, ut dicis, rationabili risu inmundis dignum, si audire non valentes edoceant Ierarche divina et non intelligentibus vane tradant sanctas traditiones. Et hoc adhuc magis ridendum quod pro ipsis alii abrenuntiationes dicunt et sanctas confessiones. Oportet autem tuam ierarchicam prudentiam non molestari in errantibus sed et reverenter simul et illuminationis ipsorum gratia amabiliter excusare ad prolatas ab ipsis instantias opponentem et hoc secundum legem sanctam quod non in nostra cognitione omnia divina circumscribuntur. Multa autem a nobis ignotorum causas habent Deo convenientes nobis quidem ignotas, scibiles autem ordinibus qui nobis sunt meliores. Multa autem et suppremas substantias latent et a sola diligenter sunt cognita omnisapiente et sapientifica thearchia. -->
        <p xml:id="pheh-c1-d1e187">Pueros autem, etc. usque ad illud: Set et hoc, etc. talis est sensus: Sicut mihi significasti, risu dignum videtur incredulis quod pueri non valentes intelligere divina baptismum recipiant et eucharistiam et quod episcopi illos non valentes intelligere doceant divina et vane tradant sanctas traditiones quas ipsi non intelligunt. Et hoc ipsis infidelibus magis irridendum videtur quod alii pro ipsis pueris faciunt abrenuntiationes et confessiones. Sed non oportet tuam episcopalem discretionem erroribus infidelium conturbari. Quin potius cum modestia et reverentia ad ipsorum illuminationem amabiliter excusare, quando ipsi talia inproperant, adiciendo secundum scripturarum testimonia, quod non omnia divina a nostra scientia circumscribuntur. Multa enim nobis incognita causas habent aput Deum convenientes, quas quidem ignoramus. Animi vero celestes sciunt illa. Multa etiam absconsa sunt a suppremis angelis, que a sola divina sapientia cognoscuntur.</p>
        <!-- Set et hoc quod et de isto ista dicimus, que deiformes nostri sanctitatis perfectores ab antiqua docti traditione ad nos produxerunt. Dicunt enim, quod est et verum, quod secundum legem sanctam sursumacti infantes ad habitum sanctum habebunt consuetudinem ab omni errore remoti et inmunde vite expertes. Hoc divinis nostris ducibus ad mentem venit et visum est suscipere infantes secundum istum sanctum modum quod naturales adducti pueri parentes traderent puerum cuidam docto misteriorum, bono in divinis pedagogo, et reliquum sub ipso puer aget, sicut sub divino patre et salvationis sancte susceptore.
 -->
        <p xml:id="pheh-c1-d1e192">Set et hoc, etc. usque ad illud: Ab isto igitur, etc. talis est sensus: Super illo articulo de pueris baptizatis, ita dicimus quod doctores nostri, a suis senioribus docti, nobis tradiderunt quod infantes ab infantia secundum sanctam et divinam scientiam educati assuescunt sancte et recte vivere, remoti ab erroribus et ab inmunda vita inmunes. Unde visum est sanctis apostolis secundum hunc modum suscipere infantes ita quod pater et mater pueri tradent eum alicui bono pedagogo in divinis misteriis docto. Et deinceps sub ipso pedagogo puer aget tanquam sub divino patre et sue salvationis susceptore.</p>
        <!-- Ab isto igitur confitente sursumagere puerum secundum sanctam vitam Ierarcha appetit, ut abrenuntiationes confiteatur et sanctas consuetudines, non sicut illi ridentes dicunt, alium pro alio divina docens. Neque enim hoc dicit quod pro puero ego abrenuntiationes aut sanctas facio confessiones, sed quod puer abrenuntiabit et coordinabitur, hoc est, confiteor me persuasurum puero venienti ad sanctam mentem meis divinis sursumactionibus, quod abrenuntiabit quidem totaliter contrariis, confitebitur autem et operabitur divinas confessiones. Nichil igitur, ut arbitror, est inconveniens si secundum divinam sursumactionem puer sursumagitur, ducem et susceptorem sanctum habens, habitum ipsi divinorum efficientem, et custodientem contrariorum expertem. Tradit autem puero sancta signa Ierarcha, ut nutriatur in illis et non habeat vitam alteram nisi divinam contemplantem semper et conmunicatricem ipsorum in profectibus sanctis factam, et habitum sanctum in istos vigentem et sursumactum; ut decet sanctum, a deiformi susceptore. -->
        <p xml:id="pheh-c1-d1e198">Ab isto igitur, etc. usque ad illud: Tantas, o puer, etc. talis est sensus: Ab isto pedagogo promittente educare puerum in sancta conversatione, episcopus expetit, ut confiteatur abrenuntiationes et sanctas confessiones, non alium pro alio docens divina, ut infideles irrident, nec pueri pedagogus promittit se abrenuntiare aut confiteri loco pueri, set quod puer abrenuntiabit et coordinabitur fidelibus, quasi diceret: Promitto me persuasurum puero meis eruditionibus ad mentem sanctam adducto quod abrenuntiabit illicitis et confitebitur et operabitur divinas confessiones. Non ergo est inconveniens quod puer secundum divinam sursumactionem educatur, habens ducem et susceptorem inducentem eum ad habitum divinorum, et custodientem ipsum inmunem ab illicitis vel vitiis. Tradit autem episcopus puero sancta signa, ut nutriatur in ipsis et non incurrat aliam conversationem, sed divina tantum et celestia considerabit et in profectum fidei et bonorum operum divinis conmunicabit, et sanctum profectum in predictis vigentem habebit, et sursumagetur a deiformi susceptore tanquam a viro sancto.</p>
        <!-- Tantas, o puer, et ita pulchras nostre Ierarchie videam deiformes visiones. Ab aliis autem forsitan perspicacioribus mentibus non ista solum contemplatione conprehensa sunt set manifestiora multo et deiformiora. Et tibi autem, sicut arbitror, omnino illucebunt splendidiores, pulchriores et diviniores dictis gradibus utenti ad radium superiorem. Trade igitur, o amice, et ipse mihi perfectiorem illuminationem et monstra meis oculis quas videre possint convenientiores pulchritudines et uniformiores. Confido enim quod per dicta ego repositas in te divini ignis accendam scintillas. -->
        <p xml:id="pheh-c1-d1e203">Tantas, etc. usque in finem capituli talis est sensus: Ea que dixi tibi superius, o Thimothee, apparent mihi pulchra misteria sacramentorum Ecclesiastice Ierarchie. Aliis autem qui sunt perspicaciores me, non solum predicta que breviter elucidavimus sed forsitan manifestiora et profundiora apparent misteria. Tibi autem ad divinum radium exercitato dictis gradibus elucebunt, ut arbitror, splendidiores pulchritudines et diviniores. Tu autem perfectiorem illuminationem, cum tibi apparuerit, mihi trade, et splendidiora misteria que perspexeris, mihi declara. Confido autem quod per ea que in hoc libro scripsi ego repositas in te divini ignis accendam scintillas.
        </p>
        <p xml:id="pheh-c1-d1e206">Explicit Liber Sancti Dionysii Aeropagite De Ecclesiastica Ierarchia.</p> 
      </div>
    </body>
  </text>
</TEI>